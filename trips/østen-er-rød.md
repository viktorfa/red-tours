---
title: 'Østen er rød'
subheader: 'Vår mest populære tur som tar deg med på en inspirerende reise til de viktigste stedene i Folkerepublikkens historie.'
imageUrl: 'white-mao-in-wheat.jpg'
image: '../static/images/white-mao-in-wheat.jpg'
misc: ['28 888,-', '15 dager', 'lite revisjonisme']
ideology: 3
revisionism: 1
price: 28888
duration: 15 
chineseName: "东方红"
---

Turen begynner i supermetropolet Shanghai der vi blant annet får en innføring i de viktigste tesene i Kinaspesifikk sosialisme under seminar ved Fudan-universitetet med samfunnsviter og ideolog Sun Hujun. I tillegg til revolusjonære helters barndomshjem, besøker vi også en fabrikk i en de massive industriparkene i byens forsteder, der vi får se proletariatets forhold i en moderne sosialistisk stat.

Deretter går turen sør til Ruijin som var hovedsetet til Den Kinesiske Sovjetrepublikk (1931-34). Besøkssenteret vil arrangere fordrag med Hu Hongming, sønn av Hu Yuebing, en lokal bonde som kjempet ved Maos side før de begge satte ut på den lange marsjen. Det vil være mulighet for å se Maos originale kalligrafi og slagmarkene der folkets hær kjempet for de undertryktes sak.

Vi vil arrangere en dagstur med privat transport for å se hvordan forholdene er på landsbygda, og sammenligne med sitasjonen før 70 år med kommunistpartiets styre.

Etter dette går turen naturligvis til Shaoshan, Hunan – også kjent som Maos fødested. Vi vil få omvisning med engelskspråklig guide, samt høre på foredrag av representant for dagens innbyggere for å høre hvordan byens status som pilgrimsdestinasjon har forandret landsbylivet. Til formannens ære vil det settes av to fridager der man står fri til å bli i byen og studere maoisme eller dra på ekskursjon til utrolig naturlandskap provinsen kan by på.

Fra Hunan vil vi ta hurtigtog til legendariske Yan'an der partiet under Maos ledelse kjempet folkets sak mot både imperialistene og kapitalistene. Vi vil høre foredrag av noen av byens eldre innbyggere om livet i den tidlige folkerepublikken og deres møter med Mao. Partihistoriker Yang Shejie vil gi oss en innføring i dagens korrekte tolkning av tiden under Mao og farene ved historisk nihilisme. Det vil arrangeres frivillige økter med selvkritikk og dagstur til noen klipper i nærheten med Mao kalligrafi.

Med hurtigtog drar vi til Beijing hvor reisen avsluttes. En dag er satt av til seminar på Beijing-universitetet der ideolog og akademiker Bo Dahai vil fortelle om Kinaspesifikk sosialisme i en ny era, den store gjenskapelsen av den kinsiske nasjon, og sosialismens fremtid i Kina under kommunistpartiet. Reisefølget vil heretter deles inn i grupper. Revisjonister skal besøke det nylig opprettede senteret for Xi Jinpings ideologi, og rene maoister som får temaomvisning på universitetet og skal se på Maos kalligrafi. Kynikere, ikke-sosialister, og de som ikke er interesserte kan nyte Kinas hovedstad på egenhånd denne dagen. Vi arrangerer også både tur til Den Kinesiske Mur og en aften med bankett og Beijing-opera. Det blir to dager med fritid før flyturen hjemover.
